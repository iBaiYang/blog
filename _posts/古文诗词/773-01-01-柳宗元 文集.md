---
layout: post
categories: 古文诗词
title: 柳宗元 文集
author: 柳宗元 文集
---
* content
{:toc}

## 江雪

千山鸟飞绝，万径人踪灭。

孤舟蓑笠翁，独钓寒江雪。

### 其他

江村即事

【唐】司空曙

钓罢归来不系船，江村月落正堪眠。
纵然一夜风吹去，只在芦花浅水边。

淮上渔者

【唐】郑谷

白头波上白头翁，家逐船移江浦风。
一尺鲈鱼新钓得，儿孙吹火荻花中。

戏题湖上

【唐】常建

湖上老人坐矶头，湖里桃花水却流。
竹竿袅袅波无际，不知何者吞吾钩。

赠钓伴

【明】陈宪章

短短蒌蒿浅浅湾，夕阳倒影对南山。
大船鼓枻唱歌去，小艇得鱼吹笛还。

小儿垂钓

【唐】胡令能

蓬头稚子学垂纶，侧坐莓苔草映身。
路人借问遥招手，怕得鱼惊不应人。

## 小石潭记

从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。
全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。(珮 通：佩)

潭中鱼可百许头，皆若空游无所依，日光下澈，影布石上。佁然不动，俶尔远逝，往来翕忽，似与游者相乐。(下澈 一作：下彻)

潭西南而望，斗折蛇行，明灭可见。其岸势犬牙差互，不可知其源。

坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。

同游者：吴武陵，龚古，余弟宗玄。隶而从者，崔氏二小生，曰恕己，曰奉壹。





<br/><br/><br/><br/><br/>
## 参考资料

小石潭记 古诗文网 <https://so.gushiwen.cn/shiwenv_1ab58966cf83.aspx>

小石潭记 百度汉语 <https://hanyu.baidu.com/shici/detail?pid=978e0297d435456f9126e31a2f61d561>

神仙打架！唐宋文豪们的代表作一览 <https://mp.weixin.qq.com/s/6-kJXqayZrMPlGFjlEM-Ow>

读一读诗词 <https://mp.weixin.qq.com/s/qFcSUJHXZ7-mo39ge5vOXg>