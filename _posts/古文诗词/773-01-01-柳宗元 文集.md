---
layout: post
categories: 古文诗词
title: 柳宗元 文集
author: 柳宗元 文集
---
* content
{:toc}

## 江雪

千山鸟飞绝，万径人踪灭。

孤舟蓑笠翁，独钓寒江雪。

## 登柳州城楼寄漳汀封连四州

城上高楼接大荒，海天愁思正茫茫。

惊风乱飐芙蓉水，密雨斜侵薜荔墙。

岭树重遮千里目，江流曲似九回肠。

共来百越文身地，犹自音书滞一乡。

## 渔翁

渔翁夜傍西岩宿，晓汲清湘燃楚竹。

烟销日出不见人，欸乃一声山水绿。

回看天际下中流，岩上无心云相逐。

## 酬曹侍御过象县见寄

破额山前碧玉流，骚人遥驻木兰舟。

春风无限潇湘意，欲采蘋花不自由。 

## 柳州二月榕叶落尽偶题

宦情羁思共凄凄，春半如秋意转迷。

山城过雨百花尽，榕叶满庭莺乱啼。 

## 与浩初上人同看山寄京华亲故

海畔尖山似剑铓，秋来处处割愁肠。

若为化得身千亿，散上峰头望故乡。 

## 早梅

早梅发高树，迥映楚天碧。

朔吹飘夜香，繁霜滋晓白。

欲为万里赠，杳杳山水隔。

寒英坐销落，何用慰远客。 

## 衡阳与梦得分路赠别

十年憔悴到秦京，谁料翻为岭外行。

伏波故道风烟在，翁仲遗墟草树平。

直以慵疏招物议，休将文字占时名。

今朝不用临河别，垂泪千行便濯缨。 

## 零陵早春

问春从此去，几日到秦原。

凭寄还乡梦，殷勤入故园。 



## 小石潭记

从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。
全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。(珮 通：佩)

潭中鱼可百许头，皆若空游无所依，日光下澈，影布石上。佁然不动，俶尔远逝，往来翕忽，似与游者相乐。(下澈 一作：下彻)

潭西南而望，斗折蛇行，明灭可见。其岸势犬牙差互，不可知其源。

坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。

同游者：吴武陵，龚古，余弟宗玄。隶而从者，崔氏二小生，曰恕己，曰奉壹。










<br/><br/><br/><br/><br/>
## 参考资料

小石潭记 古诗文网 <https://so.gushiwen.cn/shiwenv_1ab58966cf83.aspx>

小石潭记 百度汉语 <https://hanyu.baidu.com/shici/detail?pid=978e0297d435456f9126e31a2f61d561>

神仙打架！唐宋文豪们的代表作一览 <https://mp.weixin.qq.com/s/6-kJXqayZrMPlGFjlEM-Ow>

读一读诗词 <https://mp.weixin.qq.com/s/qFcSUJHXZ7-mo39ge5vOXg>