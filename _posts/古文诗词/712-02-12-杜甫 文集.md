---
layout: post
categories: 古文诗词
title: 杜甫 文集
author: 杜甫 文集
---
* content
{:toc}

## 春夜喜雨

好雨知时节，当春乃发生。

随风潜入夜，润物细无声。

野径云俱黑，江船火独明。

晓看红湿处，花重锦官城。

## 茅屋为秋风所破歌

八月秋高风怒号，卷我屋上三重茅。

茅飞渡江洒江郊，高者挂罥长林梢，下者飘转沉塘坳。

南村群童欺我老无力，忍能对面为盗贼。

公然抱茅入竹去，唇焦口燥呼不得，归来倚杖自叹息。

俄顷风定云墨色，秋天漠漠向昏黑。

布衾多年冷似铁，娇儿恶卧踏里裂。

床头屋漏无干处，雨脚如麻未断绝。

自经丧乱少睡眠，长夜沾湿何由彻！

安得广厦千万间，大庇天下寒士俱欢颜！风雨不动安如山。

呜呼！何时眼前突兀见此屋，吾庐独破受冻死亦足！(亦足 一作：意足) 

## 新安吏

客行新安道，喧呼闻点兵。

借问新安吏：“ 县小更无丁？”

“府帖昨夜下，次选中男行。”

“中男绝短小，何以守王城？”

肥男有母送，瘦男独伶俜。

白水暮东流，青山犹哭声。

“莫自使眼枯，收汝泪纵横。”

眼枯即见骨，天地终无情！

我军取相州，日夕望其平。

岂意贼难料，归军星散营。

就粮近故垒，练卒依旧京。

掘壕不到水，牧马役亦轻。

况乃王师顺，抚养甚分明。

送行勿泣血，仆射如父兄。

## 石壕吏

暮投石壕村， 有吏夜捉人。

老翁逾墙走， 老妇出门看。

吏呼一何怒！ 妇啼一何苦！

听妇前致词： 三男邺城戍。

一男附书至， 二男新战死。

存者且偷生， 死者长已矣！

室中更无人， 惟有乳下孙，

有孙母未去， 出入无完裙。

老妪力虽衰， 请从吏夜归，

急应河阳役， 犹得备晨炊。

夜久语声绝， 如闻泣幽咽。

天明登前途， 独与老翁别。

## 潼关吏

士卒何草草，筑城潼关道。

大城铁不如，小城万丈余。

借问潼关吏：“修关还备胡？”

要我下马行，为我指山隅：

“连云列战格，飞鸟不能逾。

胡来但自守，岂复忧西都。

丈人视要处，窄狭容单车。

艰难奋长戟，万古用一夫。”

“哀哉桃林战，百万化为鱼。

请嘱防关将，慎勿学哥舒！”

## 新婚别

莬丝附蓬麻， 引蔓故不长。

嫁女与征夫， 不如弃路旁。

结发为君妻， 席不暖君床。

暮婚晨告别， 无乃太匆忙！

君行虽不远， 守边赴河阳。

妾身未分明， 何以拜姑嫜？

父母养我时， 日夜令我藏。

生女有所归， 鸡狗亦得将。

君今往死地， 沉痛迫中肠。

誓欲随君去， 形势反苍黄。

勿为新婚念， 努力事戎行！

妇人在军中， 兵气恐不扬。

自嗟贫家女， 久致罗襦裳。

罗襦不复施， 对君洗红妆。

仰视百鸟飞， 大小必双翔。

人事多错迕， 与君永相望！

## 无家别

寂寞天宝后， 园庐但蒿藜。

我里百余家， 世乱各东西。

存者无消息， 死者为尘泥。

贱子因阵败， 归来寻旧蹊。

久行见空巷， 日瘦气惨凄。

但对狐与狸， 竖毛怒我啼。

四邻何所有？ 一二老寡妻。

宿鸟恋本枝， 安辞且穷栖。

方春独荷锄， 日暮还灌畦。

县吏知我至， 召令习鼓鞞。

虽从本州役， 内顾无所携。

近行止一身， 远去终转迷。

家乡既荡尽， 远近理亦齐。

永痛长病母， 五年委沟溪。

生我不得力， 终身两酸嘶。

人生无家别， 何以为蒸黎！

## 垂老别

四郊未宁静，垂老不得安。

子孙阵亡尽，焉用身独完?

投杖出门去，同行为辛酸。

幸有牙齿存，所悲骨髓乾。

男儿既介胄，长揖别上官。

老妻卧路啼，岁暮衣裳单。

孰知是死别? 且复伤其寒。

此去必不归，还闻劝加餐。

土门壁甚坚，杏园度亦难。

势异邺城下，纵死时犹宽。

人生有离合，岂择衰盛端。

忆昔少壮日，迟回竟长叹。

万国尽征戍，烽火被冈峦。

积尸草木腥，流血川原丹。

何乡为乐土? 安敢尚盘桓?

弃绝蓬室居，塌然摧肺肝。

## 绝句

两个黄鹂鸣翠柳，一行白鹭上青天。

窗含西岭千秋雪，门泊东吴万里船。 

## 春望

国破山河在，城春草木深。

感时花溅泪，恨别鸟惊心。

烽火连三月，家书抵万金。

白头搔更短，浑欲不胜簪。

## 登岳阳楼

昔闻洞庭水，今上岳阳楼。

吴楚东南坼，乾坤日夜浮。

亲朋无一字，老病有孤舟。

戎马关山北，凭轩涕泗流。

## 梦李白二首

### 其一

死别已吞声，生别常恻恻。

江南瘴疠地，逐客无消息。

故人入我梦，明我长相忆。

君今在罗网，何以有羽翼。

恐非平生魂，路远不可测。

魂来枫林青，魂返关塞黑。

落月满屋梁，犹疑照颜色。

水深波浪阔，无使皎龙得。

### 其二

浮云终日行，游子久不至。

三夜频梦君，情亲见君意。

告归常局促，苦道来不易。

江湖多风波，舟楫恐失坠。

出门搔白首，若负平生志。

冠盖满京华，斯人独憔悴。

孰云网恢恢，将老身反累。

千秋万岁名，寂寞身后事。 

## 赠李白

秋来相顾尚飘蓬，未就丹砂愧葛洪。

痛饮狂歌空度日，飞扬跋扈为谁雄。

## 赠李白

二年客东都，所历厌机巧。

野人对膻腥，蔬食常不饱。

岂无青精饭，使我颜色好。

苦乏大药资，山林迹如扫。

李侯金闺彦，脱身事幽讨。

亦有梁宋游，方期拾瑶草。 

## 天末怀李白

凉风起天末，君子意如何。

鸿雁几时到，江湖秋水多。

文章憎命达，魑魅喜人过。

应共冤魂语，投诗赠汨罗

## 春日忆李白

白也诗无敌，飘然思不群。

清新庾开府，俊逸鲍参军。

渭北春天树，江东日暮云。

何时一樽酒，重与细论文。 

## 冬日有怀李白

寂寞书斋里，终朝独尔思。

更寻嘉树传，不忘角弓诗。

短褐风霜入，还丹日月迟。

未因乘兴去，空有鹿门期。

## 寄李十二白二十韵

昔年有狂客，号尔谪仙人。

笔落惊风雨，诗成泣鬼神。

声名从此大，汩没一朝伸。

文采承殊渥，流传必绝伦。

龙舟移棹晚，兽锦夺袍新。

白日来深殿，青云满后尘。

乞归优诏许，遇我宿心亲。

未负幽栖志，兼全宠辱身。

剧谈怜野逸，嗜酒见天真。

醉舞梁园夜，行歌泗水春。

才高心不展，道屈善无邻。

处士祢衡俊，诸生原宪贫。

稻粱求未足，薏苡谤何频。

五岭炎蒸地，三危放逐臣。

几年遭鵩鸟，独泣向麒麟。

苏武先还汉，黄公岂事秦。(先还汉 一作：元还汉)

楚筵辞醴日，梁狱上书辰。

已用当时法，谁将此义陈。

老吟秋月下，病起暮江滨。

莫怪恩波隔，乘槎与问津。 

## 与李十二白同寻范十隐居

李侯有佳句，往往似阴铿。

余亦东蒙客，怜君如弟兄。

醉眠秋共被，携手日同行。

更想幽期处，还寻北郭生。

入门高兴发，侍立小童清。

落景闻寒杵，屯云对古城。

向来吟橘颂，谁与讨莼羹？

不愿论簪笏，悠悠沧海情。 

## 苏端、薛复筵简薛华醉歌

文章有神交有道，端复得之名誉早。

爱客满堂尽豪翰，开筵上日思芳草。

安得健步移远梅，乱插繁花向晴昊。

千里犹残旧冰雪，百壶且试开怀抱。

垂老恶闻战鼓悲，急觞为缓忧心捣。

少年努力纵谈笑，看我形容已枯槁。

坐中薛华善醉歌，歌辞自作风格老。

近来海内为长句，汝与山东李白好。

何刘沈谢力未工，才兼鲍昭愁绝倒。

诸生颇尽新知乐，万事终伤不自保。

气酣日落西风来，愿吹野水添金杯。

如渑之酒常快意，亦知穷愁安在哉。

忽忆雨时秋井塌，古人白骨生青苔，如何不饮令心哀。 

## 不见

不见李生久，佯狂真可哀。

世人皆欲杀，吾意独怜才。

敏捷诗千首，飘零酒一杯。

匡山读书处，头白好归来。

## 昔游

昔谒华盖君，深求洞宫脚。玉棺已上天，白日亦寂寞。

暮升艮岑顶，巾几犹未却。弟子四五人，入来泪俱落。

余时游名山，发轫在远壑。良觌违夙愿，含凄向寥廓。

林昏罢幽磬，竟夜伏石阁。王乔下天坛，微月映皓鹤。

晨溪向虚駃，归径行已昨。岂辞青鞋胝，怅望金匕药。

东蒙赴旧隐，尚忆同志乐。休事董先生，于今独萧索。

胡为客关塞，道意久衰薄。妻子亦何人，丹砂负前诺。

虽悲鬒发变，未忧筋力弱。扶藜望清秋，有兴入庐霍。 

## 昔游

昔者与高李，晚登单父台。寒芜际碣石，万里风云来。

桑柘叶如雨，飞藿去裴回。清霜大泽冻，禽兽有馀哀。

是时仓廪实，洞达寰区开。猛士思灭胡，将帅望三台。

君王无所惜，驾驭英雄材。幽燕盛用武，供给亦劳哉。

吴门转粟帛，泛海陵蓬莱。肉食三十万，猎射起黄埃。

隔河忆长眺，青岁已摧颓。不及少年日，无复故人杯。

赋诗独流涕，乱世想贤才。有能市骏骨，莫恨少龙媒。

商山议得失，蜀主脱嫌猜。吕尚封国邑，傅说已盐梅。

景晏楚山深，水鹤去低回。庞公任本性，携子卧苍苔。 

## 送孔巢父谢病归游江东，兼呈李白

巢父掉头不肯住，东将人海随烟雾。

诗卷长留天地间，钓竿欲拂珊瑚树。

深山大泽龙蛇远，春寒野阴风景暮。

蓬莱织女回云车，指点虚无是归路。

自是君身有仙骨，世人那得知其故。

惜君只欲苦死留，富贵何如草头露？

蔡侯静者意有涂，清夜置酒临前除。

罢琴惆怅月照席：“几岁寄我空中书？

南寻禹穴见李白，道甫问讯今何如！”

## 饮中八仙歌

知章骑马似乘船，眼花落井水底眠。

汝阳三斗始朝天，道逢麹车口流涎。

恨不移封向酒泉，左相日兴费万钱。

饮如长鲸吸百川，衔杯乐圣称世贤。

宗之潇洒美少年，举觞白眼望青天。

皎如玉树临风前，苏晋长斋绣佛前。

醉中往往爱逃禅，李白一斗诗百篇。

长安市上酒家眠，天子呼来不上船。

自称臣是酒中仙，张旭三杯草圣传。

脱帽露顶王公前，挥毫落纸如云烟。

焦遂五斗方卓然，高谈雄辨惊四筵。

## 遣怀

昔我游宋中，惟梁孝王都。

名今陈留亚，剧则贝魏俱。

邑中九万家，高栋照通衢。

舟车半天下，主客多欢娱。

白刃雠不义，黄金倾有无。

杀人红尘里，报答在斯须。

忆与高李辈，论交入酒垆。

两公壮藻思，得我色敷腴。

气酣登吹台，怀古视平芜。

芒砀云一去，雁鹜空相呼。

先帝正好武，寰海未凋枯。

猛将收西域，长戟破林胡。

百万攻一城，献捷不云输。

组练弃如泥，尺土负百夫。

拓境功未已，元和辞大炉。

乱离朋友尽，合沓岁月徂。

吾衰将焉托，存殁再呜呼。

萧条益堪愧，独在天一隅。

乘黄已去矣，凡马徒区区。

不复见颜鲍，系舟卧荆巫。

临餐吐更食，常恐违抚孤。




<br/><br/><br/><br/><br/>
## 参考资料

春夜喜雨  古诗文网 <https://so.gushiwen.org/shiwenv_d48451f00541.aspx>

茅屋为秋风所破歌 古诗文网 <https://so.gushiwen.cn/shiwenv_8e9ecc95d6a4.aspx>

三离散别 <https://baike.baidu.com/item/三吏三别>

