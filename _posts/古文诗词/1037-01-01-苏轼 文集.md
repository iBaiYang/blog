---
layout: post
categories: 古文诗词
title: 苏轼 文集
author: 苏轼
---
* content
{:toc}

## 水调歌头·明月几时有

丙辰中秋，欢饮达旦，大醉，作此篇，兼怀子由。

明月几时有？把酒问青天。
不知天上宫阙，今夕是何年。
我欲乘风归去，又恐琼楼玉宇，高处不胜寒。
起舞弄清影，何似在人间。(何似 一作：何时；又恐 一作：惟 / 唯恐)

转朱阁，低绮户，照无眠。
不应有恨，何事长向别时圆？
人有悲欢离合，月有阴晴圆缺，此事古难全。
但愿人长久，千里共婵娟。(长向 一作：偏向)

## 定风波·莫听穿林打叶声 

三月七日，沙湖道中遇雨，雨具先去，同行皆狼狈，余独不觉。已而遂晴，故作此。

莫听穿林打叶声，何妨吟啸且徐行。

竹杖芒鞋轻胜马，谁怕？一蓑烟雨任平生。

料峭春风吹酒醒，微冷，山头斜照却相迎。

回首向来萧瑟处，归去，也无风雨也无晴。

## 东栏梨花

梨花淡白柳深青，柳絮飞时花满城。

惆怅东栏一株雪，人生看得几清明。

## 望江南·超然台作

春未老，风细柳斜斜。

试上超然台上看，半壕春水一城花。

烟雨暗千家。



寒食后，酒醒却咨嗟。

休对故人思故国，且将新火试新茶。

诗酒趁年华。

## 题西林壁

横看成岭侧成峰，远近高低各不同。

不识庐山真面目，只缘身在此山中。

## 江仙·送钱穆父

一别都门三改火，天涯踏尽红尘。

依然一笑作春温。

无波真古井，有节是秋筠。



惆怅孤帆连夜发，送行淡月微云。

尊前不用翠眉颦。

人生如逆旅，我亦是行人。

## 和董传留别

粗缯大布裹生涯，腹有诗书气自华。

厌伴老儒烹瓠叶，强随举子踏槐花。

囊空不办寻春马，眼乱行看择婿车。

得意犹堪夸世俗，诏黄新湿字如鸦。

## 西江月·平山堂

三过平山堂下，半生弹指声中。

十年不见老仙翁，壁上龙蛇飞动。



欲吊文章太守，仍歌杨柳春风。

休言万事转头空，未转头时皆梦。

## 卜算子·黄州定慧院寓居作

缺月挂疏桐，漏断人初静。

谁见幽人独往来，缥缈孤鸿影。



惊起却回头，有恨无人省。

拣尽寒枝不肯栖，寂寞沙洲冷。

## 江城子·乙卯正月二十日夜记梦

十年生死两茫茫，

不思量，自难忘。

千里孤坟，无处话凄凉。

纵使相逢应不识，

尘满面，鬓如霜。



夜来幽梦忽还乡，

小轩窗，正梳妆。

相顾无言，惟有泪千行。

料得年年肠断处，

明月夜，短松冈。

## 水调歌头·黄州快哉亭赠张偓佺

落日绣帘卷，亭下水连空。

知君为我新作，窗户湿青红。

长记平山堂上，欹枕江南烟雨，杳杳没孤鸿。

认得醉翁语，山色有无中。



一千顷，都镜净，倒碧峰。

忽然浪起，掀舞一叶白头翁。

堪笑兰台公子，未解庄生天籁，刚道有雌雄。

一点浩然气，千里快哉风。

## 临江仙·夜饮东坡醒复醉

夜饮东坡醒复醉，归来仿佛三更。

家童鼻息已雷鸣。

敲门都不应，倚杖听江声。



长恨此身非我有，何时忘却营营？

夜阑风静縠纹平。

小舟从此逝，江海寄余生。

## 念奴娇·赤壁怀古

大江东去，浪淘尽，千古风流人物。

故垒西边，人道是，三国周郎赤壁。

乱石穿空，惊涛拍岸，卷起千堆雪。

江山如画，一时多少豪杰。



遥想公瑾当年，小乔初嫁了，雄姿英发。

羽扇纶巾，谈笑间，樯橹灰飞烟灭。

故国神游，多情应笑我，早生华发。

人生如梦，一尊还酹江月。

## 浣溪沙·游蕲水清泉寺

山下兰芽短浸溪，

松间沙路净无泥。

萧萧暮雨子规啼。



谁道人生无再少？

门前流水尚能西！

休将白发唱黄鸡。

## 蝶恋花·春景

花褪残红青杏小。

燕子飞时，绿水人家绕。

枝上柳绵吹又少，天涯何处无芳草！



墙里秋千墙外道。

墙外行人，墙里佳人笑。

笑渐不闻声渐悄，多情却被无情恼。

## 其他

01

人生如逆旅，我亦是行人。

——《临江仙·送钱穆父》



02

人生到处知何似，应似飞鸿踏雪泥。

——《和子由渑池怀旧》



03

小舟从此逝，江海寄余生。

——《临江仙·夜归临皋》

04

万事到头都是梦，休休。

明日黄花蝶也愁。

——《南乡子·重九涵辉楼呈徐君猷》



05

人似秋鸿来有信，事如春梦了无痕。

——《正月二十日与潘郭二生出郊寻春

忽记去年是日同至女王城作诗乃和前韵》



06

人生如梦，一尊还酹江月。

——《念奴娇·赤壁怀古》

07

世事一场大梦，人生几度秋凉？

——《西江月·世事一场大梦》



08

惆怅东栏一株雪，人生看得几清明。

——《东栏梨花》



09

几时归去，作个闲人。

对一张琴，一壶酒，一溪云。

——《行香子·述怀》

10

枝上柳绵吹又少，天涯何处无芳草。

——《蝶恋花·春景》



11

水光潋滟晴方好，山色空蒙雨亦奇。

——《饮湖上初晴后雨》



12

一年好景君须记，最是橙黄橘绿时。

——《赠刘景文》

13

殷勤昨夜三更雨，又得浮生一日凉。

——《鹧鸪天·林断山明竹隐墙》



14

试上超然台上看，半壕春水一城花。

——《望江南·超然台作》



15

微雨过，小荷翻。榴花开欲然。

——《阮郎归·初夏》

16

雪沫乳花浮午盏，蓼茸蒿笋试春盘。

人间有味是清欢。

——《浣溪沙·细雨斜风作晓寒》



17

长江绕郭知鱼美，好竹连山觉笋香。

——《初到黄州》



18

日啖荔枝三百颗，不辞长作岭南人。

——《惠州一绝》

19

回首向来萧瑟处，归去，

也无风雨也无晴。

——《定风波·莫听穿林打叶声》



20

试问岭南应不好，却道：

此心安处是吾乡。

——《定风波·南海归赠王定国侍人寓娘》



21

拣尽寒枝不肯栖，寂寞沙洲冷。

——《卜算子·黄州定慧院寓居作》

22

休对故人思故国，且将新火试新茶。

诗酒趁年华。

——《望江南·超然台作》



23

一点浩然气，千里快哉风。

——《水调歌头·黄州快哉亭赠张偓佺》



24

何日功成名遂了，还乡，

醉笑陪公三万场。

——《南乡子·和杨元素时移守密州》



25

十年生死两茫茫，不思量，自难忘。

——《江城子·乙卯正月二十日夜记梦》



26

细看来，不是杨花，点点是离人泪。

——《水龙吟·次韵章质夫杨花词》



27

但愿人长久，千里共婵娟。

——《水调歌头·明月几时有》

28

酒酣胸胆尚开张。鬓微霜，又何妨！

——《江城子·密州出猎》



29

谁道人生无再少？门前流水尚能西！

休将白发唱黄鸡。

——《浣溪沙·游蕲水清泉寺》



30

且趁闲身未老，尽放我、些子疏狂。

——《满庭芳·蜗角虚名》


<br/><br/><br/><br/><br/>
## 参考资料

水调歌头·明月几时有 <https://so.gushiwen.cn/shiwenv_632c5beb84eb.aspx>

定风波·莫听穿林打叶声   古诗文网 <https://so.gushiwen.org/shiwenv_6b30455fdd3c.aspx>

苏轼一生最智慧的30句诗词 <https://mp.weixin.qq.com/s/N3eJ8ZUlD41m7l8b_RT-NA>

苏轼一生最智慧的15首诗词 <https://mp.weixin.qq.com/s/3Bq7JnMqg54oDyakB_5l4A>

苏轼诗词赏析大合集 <https://mp.weixin.qq.com/s/LNijxzpwoeFTzDvvb9Ixeg>

