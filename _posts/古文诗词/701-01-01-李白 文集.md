---
layout: post
categories: 古文诗词
title: 李白 诗集
author: 李白
---
* content
{:toc}

## 静夜思

床前明月光，疑是地上霜。

举头望明月，低头思故乡。 

## 客中作

兰陵美酒郁金香，玉碗盛来琥珀光。

但使主人能醉客，不知何处是他乡。

## 早发白帝城

朝辞白帝彩云间，千里江陵一日还。

两岸猿声啼不住，轻舟已过万重山。
   
## 与史郎中钦听黄鹤楼上吹笛
   
一为迁客去长沙，西望长安不见家。

黄鹤楼中吹玉笛，江城五月落梅花。

## 赠汪伦

李白乘舟将欲行，忽闻岸上踏歌声。

桃花潭水深千尺，不及汪伦送我情。

## 将进酒  

君不见黄河之水天上来，奔流到海不复回。

君不见高堂明镜悲白发，朝如青丝暮成雪。

人生得意须尽欢，莫使金樽空对月。

天生我材必有用，千金散尽还复来。

烹羊宰牛且为乐，会须一饮三百杯。

岑夫子，丹丘生，将进酒，杯莫停。

与君歌一曲，请君为我倾耳听。(倾耳听 一作：侧耳听)

钟鼓馔玉不足贵，但愿长醉不愿醒。(不足贵 一作：何足贵；不愿醒 一作：不复醒)

古来圣贤皆寂寞，惟有饮者留其名。(古来 一作：自古；惟 通：唯)

陈王昔时宴平乐，斗酒十千恣欢谑。

主人何为言少钱，径须沽取对君酌。

五花马、千金裘，呼儿将出换美酒，与尔同销万古愁。

## 月下独酌

花间一壶酒，独酌无相亲。 

举杯邀明月，对影成三人。 

月既不解饮，影徒随我身。 

暂伴月将影，行乐须及春。 

我歌月徘徊，我舞影零乱。 

醒时同交欢，醉后各分散。 

永结无情游，相期邈云汉。  

## 秋风词

秋风清，秋月明，

落叶聚还散，寒鸦栖复惊。

相思相见知何日？此时此夜难为情！ 


入我相思门，知我相思苦。

长相思兮长相忆，短相思兮无穷极。

早知如此绊人心，何如当初莫相识。

## 关山月

明月出天山，苍茫云海间。

长风几万里，吹度玉门关。

汉下白登道，胡窥青海湾。

由来征战地，不见有人还。

戍客望边色，思归多苦颜。

高楼当此夜，叹息未应闲。 

## 古朗月行

小时不识月，呼作白玉盘。

又疑瑶台镜，飞在青云端。

仙人垂两足，桂树何团团。

白兔捣药成，问言与谁餐。

蟾蜍蚀圆影，大明夜已残。

羿昔落九乌，天人清且安。

阴精此沦惑，去去不足观。

忧来其如何，凄怆摧心肝。 

## 峨眉山月歌

峨眉山月半轮秋，影入平羌江水流。

夜发清溪向三峡，思君不见下渝州。 

## 夜宿山寺

危楼高百尺，手可摘星辰。

不敢高声语，恐惊天上人。

## 独坐敬亭山

众鸟高飞尽，孤云独去闲。

相看两不厌，只有敬亭山。 

## 清平调

### 其一

云想衣裳花想容，春风拂槛露华浓。

若非群玉山头见，会向瑶台月下逢。

### 其二

一枝秾艳露凝香，云雨巫山枉断肠。

借问汉宫谁得似，可怜飞燕倚新妆。

### 其三

名花倾国两相欢，长得君王带笑看。

解释春风无限恨，沉香亭北倚阑干。

## 清平乐

### 画堂晨起

画堂晨起，来报雪花坠。

高卷帘栊看佳瑞，皓色远迷庭砌。

盛气光引炉烟，素草寒生玉佩。

应是天仙狂醉，乱把白云揉碎。 

## 登金陵凤凰台

凤凰台上凤凰游，凤去台空江自流。

吴宫花草埋幽径，晋代衣冠成古丘。

三山半落青天外，二水中分白鹭洲。

总为浮云能蔽日，长安不见使人愁。 

## 望庐山瀑布

### 其一

日照香炉生紫烟，遥看瀑布挂前川。

飞流直下三千尺，疑是银河落九天。

### 其二

西登香炉峰，南见瀑布水。

挂流三百丈，喷壑数十里。

欻如飞电来，隐若白虹起。

初惊河汉落，半洒云天里。

仰观势转雄，壮哉造化功。

海风吹不断，江月照还空。

空中乱潈射，左右洗青壁。

飞珠散轻霞，流沫沸穹石。

而我乐名山，对之心益闲。

无论漱琼液，还得洗尘颜。

且谐宿所好，永愿辞人间。 



<br/><br/><br/><br/><br/>
## 参考资料

早发白帝城  古诗文网 <https://so.gushiwen.cn/shiwenv_0f81015a040c.aspx>

赠汪伦  古诗文网 <https://so.gushiwen.org/shiwenv_ca9eaf40a6ce.aspx>

将进酒  古诗文网 <https://so.gushiwen.org/shiwenv_ee16df5673bc.aspx>

月下独酌 古诗文网 <https://www.gushiwen.cn/gushiwen_90f4f1dc9e.aspx>

李白随选9首诗歌 <https://mp.weixin.qq.com/s/r_fAYjCtZLsnmRj8iOuLRg>

秋风词 古诗文网 <https://www.gushiwen.cn/gushiwen_4c2147c8dc.aspx>

