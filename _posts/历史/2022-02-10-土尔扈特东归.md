---
layout: post
categories: 历史
title: 土尔扈特东归
meta: 土尔扈特东归
---
* content
{:toc}

## 正文

![]({{site.baseurl}}/images/20220210/20220210122130.jpg)

热河（今河北承徳）避暑山庄普陀宗乘之庙碑亭

### 土尔扈特部全部归顺记

始逆命而终徕服，谓之归降；弗加征而自臣属，谓之归顺。若今之土尔扈特，携全部，舍异域，投诚向化，跋涉万里而来，是归顺非归降也。
西域既定，兴屯种于伊犁，薄赋税于回部。若哈萨克，若布鲁特，俾为外圉而羁糜之。若安集延、若拔达克山，盖称远徼而概置之。
知足不辱，知止不殆。朕意亦如是而已矣。岂其尽天所覆，至于海隅，必欲悉主悉臣，为我仆属哉?
而兹土尔扈特之归顺，则实为天与人归，有不期然而然者，故不可以不记。

土尔扈特者，准噶尔四卫拉特之一，其详已见于准噶尔全部纪略之文。溯厥始率，亦荒略弗可考。
后因其汗阿玉奇与策旺不睦，窜归俄罗斯，俄罗斯居之额济勒之地。
康熙年间，我皇祖圣祖仁皇帝，尝欲悉其领要，令侍读图丽琛等，假道俄罗斯以往。
而俄罗斯故为纡绕其程，凡行三年又数月，始反命。今之汗渥巴锡者，即阿玉奇之曾孙也。以俄罗斯征调师旅不息，近且征其子入质。
而俄罗斯又属别教，非黄教，故与合族台吉密谋，挈全部投中国兴黄教之地，以息肩焉。
自去岁十一月启程，由额济勒历哈萨克，绕巴勒喀什诺尔戈壁，于今岁六月杪，始至伊犁之沙拉伯勒界，凡八阅月，历万有余里。

先是朕闻有土尔扈特来归之信，虑伊犁将军伊勒图一人，不能经理得宜。时舒赫德以参赞居乌什，办回部事，因命就近前往。
而畏事者，乃以新来中有舍楞其人，曾以计诱害我副都统唐喀禄(唐喀禄于戊寅四月，偕厄鲁特散秩大臣和硕齐率兵追捕逸贼，
至布古什河源，射舍楞弟劳章扎布，扑而擒之。既而舍楞至，称欲投诚，请释其弟。
唐喀禄虽许而疑其诈，欲先擒舍楞，和硕齐云：擒之无益，不如招之使降。
越日，舍楞诡称欲入觐，且携众至。唐喀禄益疑之，和硕齐复言，彼畏我兵威，不敢动移，曷亲莅抚谕之？
唐喀禄信其言，从数人往，既至，和硕齐劝各解鞍去橐鞬，俄倾变作，唐喀禄遂遇害，和硕齐即降贼，寻擒获伏诛。
舍楞乃窜入俄罗斯境)。因以窜投俄罗斯者，恐其有诡计，议论沸起。古云：受降如受敌。
朕亦不能不为之少惑，而略为备焉。然熟计舍楞一人，岂能耸动渥巴锡等全部？
且俄罗斯亦大国也，彼既背弃而来，又扰我大国边界，进退无据，彼将焉往？
是则归顺之事十之九，诡计之伏十之一耳。既而，果然，而舒赫德至伊犁，一切安讯。
设侦、筹储、密备之事，无不悉妥，故新投之人，一至如归。
且抡其应入觐者，由驿而来，朕即命随围观猎，且于山庄宴赉，如都尔伯特策凌等之例焉。

夫此山庄，乃我皇祖所建，以柔远人之地。而宴赉策凌等之后，遂以平定西域，兹不数年间，又于无意中不因招致，而有土尔扈特全部归顺之事。
自斯，凡属蒙古之族，无不为我大清国之臣。神御咫尺，有不以操先券，阅后成，惬志而愉快者乎？
予小子所以仰答祖恩，益凛天宠，惴惴焉，孜孜焉。惟恐意或满，而力或弛。念兹在兹，遑敢自诩为诚所感与德所致哉？
或又以为不宜受俄罗斯叛臣，虞启边衅。盖舍楞即我之叛臣归俄罗斯者，何尝不一再索取，而俄罗斯讫未与我也。
今既来归，即以此语折俄罗斯，彼亦将无辞以对。且数万乏食之人，既至边界，驱之使去，彼不劫掠畜牧，将何以生？
虽有坚壁清野之说，不知伊犁甫新筑城，而诸色人皆赖耕牧为活。是壁亦不易坚，而野亦不可清也。
夫明知人以向化而来，而我以畏事而止，且反致寇，甚无谓也。其众涉远历久，力甚疲矣。
视其之死而惜费弗救，仁人君子所不忍为，况体天御世之大君乎？
发帑出畜，力为优恤，则已命司事之臣(土尔扈特部众长途疲顿冻馁，几不能自存。
因命舒赫德等分拨善地安置，仍购运牛羊粮食，以资养赡，置办衣裘庐帐，俾及御寒。
并为筹其久远资生之计，今皆全活安居，咸获得所)。兹不赘记，记事之缘起如右。

乾隆三十六年岁在辛卯季秋月中浣御笔

![]({{site.baseurl}}/images/20220210/20220210122135.jpg)

### 优恤土尔扈特部众记

归降、归顺之不同既明，则归顺、归降之甲乙可定。盖战而胜人不如不战而胜人之为尽美也。降而归来，不如顺而来归之为尽善也。
然则归顺者较归降者之宜优恤，不亦宜乎？土尔扈特部归顺原委，已见前记，兹记所以优恤之者。

方其渡额济勒而来也，户凡三万三千有奇，口十六万九千有奇。其至伊犁者，仅以半计。
夫此远人向化，携孥挈属而徕，其意甚诚，而其阽危求息，状亦甚惫。既抚而纳之，苟弗为之赡其生，犹弗纳也。
赡之而弗为之计长久，犹弗赡也。故自闻其来，及其始至，以迨于今，惟此七万余众，冻馁元瘠之形，时悬于目而侧于心。
凡宵旰所究图，邮函所咨访，无暇无辍，及得悉其大要。于是为之口给以食，人授之衣，分地安居，使就米谷而资耕牧，则以属之伊犁将军舒赫德。
出我牧群之孳息，驱往供馈，则以属之张家口都统常青。发帑运茶，市羊及裘，则以属之陕甘总督吴达善。
而嘉峪关外董视经理，则以属之西安巡抚文绶。惟时诸臣，以次驰牍入告于伊犁塔尔巴哈台之察哈尔厄鲁特，
凡市得马牛羊九五千五百，其自达里冈爱商都达布逊牧群运往者，又十有四万，而哈密辟展所市之三万不与焉。
拨官茶二万余封，出屯庾米麦四万一千余石，而初至伊犁赈赡之茶米不与焉。
甘肃边内外暨回部诸城，购羊裘五万一千余裘，布六万一千余匹，棉五万九千余斤，毡庐四百余具，而给库贮之毡棉衣什布幅不与焉。
计诸用帑银二十万两，而赏贷路赀及宴次赉予不与焉。
其台吉渥巴锡等之入觐者，乘传给饩而来，至则锡封爵（封渥巴锡为卓里克图汗，策伯克多尔济为布延图亲王，
舍楞为弼里克图郡王，功格为图萨图贝勒，默门图为济尔噶尔贝勒，沙喇扣肯为乌察拉尔图贝子，
叶勒木丕尔为阿穆尔灵贵贝子，德尔德什达木拜扎尔桑为头等台吉，恳泽为四等台吉。其未至之巴木巴尔，亦封为郡王。
旺丹克布腾封为贝子，拜济呼封为公，余封台吉等秩有差），备恩礼（各赐鞍马橐鞬黄褂，并赐渥巴锡、策伯克多尔济黄辔，
舍楞、功格、默门图、沙喇扣肯紫辔。其汗王皆赐三眼翎，贝勒、贝子双眼翎，余皆花翎。并视其爵秩，锡以章服），其往也，
复虑其身之生，不宜内地气候（蒙古以已出痘为熟身，未出痘为生身，其生身都多畏染内地气候出痘），则命由边外各台，
历巴里坤以行。而迎及送，并遗大臣侍卫等护视之。用以柔怀远人，俾毋致失所。

或有以为优恤太甚者，盖意出于鄙吝，未习闻国家成宪，毋惑乎其见之隘也。
昔我皇祖圣祖仁皇帝时，喀尔喀、土谢图汗等，为厄鲁特所残破，率全部十万众来归。皇祖矜其穷阨，
命尚书阿喇尼等往抚之，发归化城、张家、独石二口仓储，以振其乏，且足其食。
又敕内大臣费扬古、明珠等，赉白金茶布以给其用。采买牧畜以资其生。
逐皆安居得所，循法度，乐修养，迄今八十余年（喀尔喀众，以康熙二十七年来归）。畜牧日以蕃，生殖日以盛，乐乐利利，殷阜十倍于初。
其汗王台吉等，世延爵禄，属守藩卫，一如内扎萨克之效臣仆。长子孙莫不感戴圣祖德泽及人之深，得以长享升平福也。
朕惟体皇祖之心为心，法皇祖之事为事。惟兹土尔扈特之来，其穷阨殆无异曩时之喀尔喀，
故所以为之筹画无弗详，周惠无少靳，优而恤之，且计长久。庸讵知谋之劳而费之钜乎？
冀兹土尔扈特之众，亦能如喀尔喀之安居循法，勤畜牧，务生殖，勿替厥志。则其世延爵禄，长享升平之福，又何以异于今之喀尔喀哉？
用是胪举大凡，勒石热河及伊犁，俾土尔扈特汗王部众，咸识朕意，且以诏自今以往我诸臣之董其事者。

乾隆三十六年岁在辛卯季秋月中浣御笔


<br/><br/><br/><br/><br/>
## 参考资料

最折腾的蒙古人：土尔扈特部为何西迁欧洲、百年后又东归中国？ <https://xw.qq.com/partner/vivoscreen/20220131A0871Y/20220131A0871Y00>

东归后的土尔扈特等部，清政府采用什么安置政策来削弱其整体实力 <http://www.360doc.com/content/20/0126/21/34586422_888069489.shtml>

清朝文献通考 卷一百九十一 清 · 张廷玉等奉敕撰 <http://www.wenxue100.com/book_LiShi/book347_193.thtml>
