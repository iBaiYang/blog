---
layout: post
categories: 国学
title: 三十六计
meta: 三十六计
---
* content
{:toc}

## 胜战计

### 瞒天过海

备周则意怠，常见则不疑。阴在阳之内，不在阳之对。太阳，太阴。 

### 围魏救赵

共敌不如分敌，敌阳不如敌阴。 

### 借刀杀人

敌已明，友未定，引友杀敌，不自出力，以《损》推演。 

### 以逸待劳

困敌之势，不以战。损刚益柔。 

### 趁火打劫

敌之害大，就势取利，刚夬柔也。 

### 声东击西

敌志乱萃，不虞。坤下兑上之象，利其不自主而取之。 

## 敌战计

### 无中生有

诳也，非诳也，实其所诳也。少阴、太阴、太阳。 

### 暗渡陈仓

示之以动，利其静而有主，“益动而巽”。 

### 隔岸观火

阳乖序乱，阴以待逆。暴戾恣睢，其势自毙。顺以动豫，豫顺以动。 

### 笑里藏刀

信而安之，阴以图之。备而后动，勿使有变。刚中柔外也。 

### 李代桃僵

势必有损，损阴以益阳。 

### 顺手牵羊

微隙在所必乘，微利在所必得。少阴，少阳。 

## 攻战计

### 打草惊蛇

疑以叩实，察而后动。复者，阴之媒也。

### 借尸还魂

有用者，不可借；不能用者，求借。借不能用者而用之。匪我求童蒙，童蒙求我。 

### 调虎离山

待天以困之，用人以诱之，往蹇来返。 

### 欲擒故纵

逼则反兵，走则减势，紧随勿迫。累其气力，消其斗志，散而后擒。兵不血刃，需,有孚光。

### 抛砖引玉

类以诱之，击蒙也。

### 擒贼擒王

摧其坚，夺其魁，以解其体。龙战于野，其道穷也。 

## 混战计

### 釜底抽薪

不敌其力，而消其势，兑下乾上之象。

### 混水摸鱼

乘其阴乱，利其弱而无主，随，以向晦入宴息。

### 金蝉脱壳


存其形，完其势；友不疑，敌不动。巽而止蛊。 

### 关门捉贼

小敌困之，剥，不利有做往。

### 远交近攻

形禁势格，利以近取。害以远隔，上火下泽。

### 假道伐虢

两大之间，敌胁以从，我假以势，困，有言不信。

## 并战计

### 偷梁换柱

频更其阵，抽其劲旅，待其自败，而后乘之。曳其轮也。 

### 指桑骂槐

大凌小者，警以诱之。刚中而应，行险而顺。

### 假痴不癫

宁伪作不知不为，不伪作假知妄为，静不露机，云雷屯也。

### 上屋抽梯

假之以便，唆之使前，断其援应，陷之死地。遇毒，位不当也。 

### 树上开花

借局布势，力小势大。鸿渐于陆，其羽可以为仪也。 

### 反客为主

乘隙插足，扼其主机，渐之进也。

## 败战计

### 美人计

兵强者，攻其将；将智者，伐其情。将弱兵颓，其势自萎。利用御寇，顺相保也。 

### 空城计

虚者虚之，疑中生疑。刚柔之际，奇而复奇。 

### 反间计

疑中之疑。比之自内，不自失也。 

### 苦肉计

人不自害，受害必真。假真真假，间以得行。童蒙之吉，顺以巽也。

### 连环计

将多兵众，不可以敌，使其自累，以杀其势。在师中吉，承天宠也。 

### 走为上计

全师避敌。左次无咎，未失常也。 


<br/><br/><br/><br/><br/>
## 参考资料

古诗文网 <https://so.gushiwen.cn/guwen/book_46653FD803893E4F5BEE801AE7C631E7.aspx>

三十六计全文及解释 <https://baijiahao.baidu.com/s?id=1708522450240190198>





